# Frankrijk

Frankrijk is een land in West-Europa met een zeer hoog welvaartsniveau en vooruitstrevende ideeën op het gebied van industrie en technologie. Tot Frankrijk behoren ook een aantal overzeese gebieden zoals Réunion, Martinique en Frans Guyana.

Frankrijk is voor Nederlandse en Belgische toeristen één van de populairste vakantiebestemmingen. Door de grote variatie aan bezienswaardigheden en mogelijkheden die het land biedt komen er het hele jaar door toeristen naar Frankrijk. Nederlanders kiezen vaak voor een camping in Frankrijk. Kamperen in de Franse natuur is dankzij het vrij milde klimaat van Frankrijk voor velen een ideale manier van vakantievieren. Tijdens de zomervakantie vormen tenten, caravans en campers de meest gebruikte overnachtingsplekken onder Nederlanders die in Frankrijk verblijven.

Voor Amerikanen die Europa bezoeken is Frankrijk de absolute topper, vooral de hoofdstad Parijs ontbreekt zelden binnen het reisschema van Amerikaanse toeristen. Daarnaast maken zij vaak een rondreis door Frankrijk om meer van dit fraaie land te kunnen zien.

De term 'leven als een God in Frankrijk' is iets wat je nog steeds regelmatig hoort. Voor velen is het emigreren naar Frankrijk een droom die niet zelden uitloopt op een nachtmerrie als men de droom probeert werkelijkheid te maken. Andere regels, andere wetten en een soms zeer eigenwijze manier van werken vormen voor een redelijk grote groep emigranten de obstakels die men dient te trotseren.


Sacre Coeur in Parijs

Frankrijk is een land met een zeer eigen cultuur, waar de Fransen dan ook zeer trots op zijn. De term chauvinisme wordt al snel gekoppeld aan Frankrijk en haar bevolking. Wie objectief kijkt ziet dat het land in vergelijking tot veel andere landen inderdaad een zeer eigen identiteit heeft waar men al eeuwenlang voor strijdt. Dat zie je onder andere terug in de bioscopen waar de Franse filmindustrie prominent aanwezig is, de Franse wegen die vooral gevuld zijn met Franse automerken en de Franse winkels waar het vooral de mooie Franse producten zijn die nog steeds de boventoon voeren.


# belangrijke plaatsen & streken

Parijs 	hoofdstad en belangrijkste toeristische bestemming van Frankrijk
Cannes 	populaire badplaats en symbool voor de weelde en luxe aan de Côte D'Azur
Marne la Vallée 	hier vind je Disneyland Parijs, het grootste pretpark van Europa
Marseille 	belangrijkste havenplaats van Frankrijk
Calais 	dé oversteekhaven naar Engeland
Côte d'Azur 	prachtige kuststreek met mondaine badplaatsen
Bordeaux 	grootste stad van één van de belangrijkste wijnstreken ter wereld
Champagne 	gebied waar de beroemde koolzuurhoudende drank op basis van druiven vandaan komt
Provence 	bakermat van de parfumindustrie
Alpe D'Huez 	bekendste beklimming van jaarlijks terugkerende wielerronde Tour de France
La Réunion 	eerste plek ter wereld waar de euro als wettig betaalmiddel gebruikt kon worden
Lille 	de meest Vlaamse stad van Frankrijk
Lourdes 	belangrijkste bedevaartsoord voor Rooms-Katholieken


# bezienswaardigheden

Eiffeltoren 	hét symbool van Parijs en één van de meest gefotografeerde objecten ter wereld.
Louvre 	wereldberoemd museum in Parijs waar je de Mona Lisa van Leonardo da Vinci kunt bewonderen
Viaduct van Millau 	dankzij deze hoogste brug ter wereld kun je over snelweg A75 sinds 2004 over de rivier de Tarn rijden
Parfummuseum Grasse 	in het hart van de Provence ontdek je alle geheimen van het parfum maken
Château de Versailles 	het Kasteel van Versailles behoort met ongeveer drie miljoen bezoekers per jaar tot de meest populaire musea van Europa
kastelen 	geen land ter wereld waar je zoveel kastelen aantreft als in Frankrijk. Sommigen zijn ingericht als musea maar er zijn ook veel kastelen waar je kunt overnachten
Disneyland Parijs 	het land waar Mickey Mouse en Donald Duck jong en oud dagenlang kunnen vermaken
pittoreske dorpjes 	Frankrijk barst van de sfeervolle dorpjes waar het soms lijkt alsof de tijd jarenlang stil heeft gestaan


# feiten & cijfers

Hoofdstad: Paris (Parijs)
Regeringsvorm: republiek
Oppervlakte: 551.500 km²
Aantal inwoners: ruim 62 miljoen
Belangrijkste religies: katholiek (62%) en islam (6%)


# taal

Officiële taal: Frans 
Belangrijkste spreektaal: Frans 
Engels wordt beperkt gesproken; vrijwel niemand spreekt Nederlands.


# geld

Munteenheid: euro
Valuta code: EUR
Wisselkoers: bekijk de actuele wisselkoers op de wisselkoersen pagina
Geldautomaten: zijn ruimschoots aanwezig
Creditcards: de grote creditcards worden op veel plekken geaccepteerd. Meer informatie over betalen met creditcards op de creditcard pagina
Fooien in restaurants: gemiddeld 5 tot 10% (niet verplicht)


# kraanwater

Het kraanwater in Frankrijk is drinkbaar, maar heeft een lichte bijsmaak van chloor. Men gebruikt normaal gesproken flessen water als drinkwater.


# telefonie

De landcode om naar telefoonnummers in Frankrijk te bellen is 0033 of +33.
Vanuit Frankrijk naar Nederland bellen? Gebruik dan 0031 of +31 voor het te bellen Nederlandse telefoonnummer. Voor België is dit 0032 of +32.
Bij het gebruik van een landcode moet u altijd de eerste 0 (nul) van het te bellen nummer weglaten.
Het mobiele netwerk in Frankrijk is van uitstekende kwaliteit. In natuurgebieden en bergen kan beperkte dekking zijn.
Nederlands toestel/abonnement gebruiken? Lees de mobiele telefoon informatie.


# risico's

Terreuraanslagen: gemiddeld risico
Orkanen: geen risico
Aardbevingen: laag risico
Reizigersdiarree: laag risico
Malaria: geen risico
Geweldadige demonstraties: laag risico
Geweldadige overvallen: laag risico
Staatsgrepen: vrijwel geen risico
Ontvoeringen van toeristen: vrijwel geen risico

Lees meer informatie over veiligheid en het actuele reisadvies


# reizen naar Frankrijk

Vliegen: groot aantal verbindingen, zowel rechtstreeks als met een overstap
Treinreizen: uitstekende mogelijkheden om per trein naar Frankrijk te reizen, zowel per intercity als met hogesnelheidslijnen
Met de auto: uitstekend wegennetwerk naar en in Frankrijk. Grote delen van de autosnelwegen in Frankrijk zijn tolwegen. Reistijd vanaf Utrecht naar Frankrijk bedraagt 3 uur (noorden) tot 12 uur (zuiden).


# vliegtijd

De vliegtijd of vluchttijd naar Frankrijk vanaf Amsterdam Schiphol Airport:
Bordeaux ± 1:40 uur
Lyon ± 1:20 uur
Parijs ± 1:00 uur
Nice ± 1:40 uur
Deze tijden dienen ter indicatie. De totale vliegtijd is afhankelijk van het type vliegtuig, de route die ze krijgen toegewezen van de luchtverkeersleiding, drukte in de lucht rondom de landingsluchthaven en de actuele weersomstandigheden.


