# Introductie

Dolfijnen leven onder water. Ze lijken op vissen, maar zijn dat niet.


# Zoogdieren

Dolfijnen hebben drie vinnen. Hun oren zijn kleine gaatjes aan de zijkant van hun hoofd. Dolfijnen lijken misschien op vissen, maar zijn dat niet. Dolfijnen zijn namelijk zoogdieren, net als mensen. Dolfijnen leggen geen eitjes zoals vissen. Een dolfijn wordt geboren uit de buik van de moeder en drinkt ook bij de moeder. Verder kunnen dolfijnen onder water niet ademhalen en vissen wel.


# Snelle zwemmers

Dolfijnen zijn niet alleen heel vrolijke en lieve beesten, maar ze zijn ook nog eens onwijs snel. Door hun staart flink op en neer te zwiepen, kunnen ze een snelheid van wel 60 kilometer per uur bereiken. De staart van een dolfijn is zo sterk, dat hij zichzelf er ook mee uit het water kan tillen. Je hebt vast weleens op tv of in het echt gezien dat dolfijnen ook heel hoog kunnen springen!


# Tonijnvissers

Dolfijnen worden niet met uitsterven bedreigd, maar er sterven er wel veel in de netten van tonijnvissers. Tonijnvissers gebruiken enorme drijvende netten in zee om tonijn mee te vangen. Deze netten zijn soms wel kilometers lang. Als een dolfijn in zo'n net zwemt en met zijn staart en vinnen vast komt te zitten, kan hij niet meer naar boven gaan om adem te halen en verdrinkt hij.


# Dolfinarium

Ben jij weleens naar het Dolfinarium in Harderwijk geweest? Daar wonen heel veel dolfijnen in een groot zwembad. Er wonen niet alleen dolfijnen, maar ook walrussen, zeehonden en vissen in het Dolfinarium. Het Dolfinarium krijgt vaak wensen binnen van kinderen die ervan dromen met dolfijnen te zwemmen.


